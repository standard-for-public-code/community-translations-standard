---
# SPDX-License-Identifier: CC0-1.0
# SPDX-FileCopyrightText: Standaard voor Publieke Code, https://www.standaardvoorpubliekecode.nl/
translation-title: Nederlandse vertaling van de Standaard voor Publieke Code
---

# Voorwoord bij de Nederlandse vertaling

Beste lezer,

Voor je ligt de eerste Nederlandse vertaling van de Standard for Public Code, oftewel: de Standaard voor Publieke Code. Een leidraad voor opensourcewerken in publieke organisaties. In de standaard staan criteria en adviezen om software en bijbehorend beleid te ontwikkelen en onderhouden. Met de standaard kunnen organisaties in samenwerking software ontwikkelen die herbruikbaar, open, leesbaar, te verantwoorden, toegankelijk en duurzaam is. De standaard is voor alle overheidsniveaus — van internationaal tot gemeentelijk.

## Opensourcewerken doe je samen
Een van de uitgangspunten van open source is dat je het sámen doet. Opensourcewerken is niet iets wat een IT-team alleen kan: je moet in alle onderdelen van de organisatie samenwerken. En doe je dat goed, dan leg je meteen een stevige basis voor de samenwerking met de buitenwereld: de community van gebruikers, onafhankelijke experts, samenwerkingspartners en andere stakeholders.

## Denk mee over de standaard
Dit document is geen in beton gegoten standaard. Het wordt permanent doorontwikkeld, en is een uitnodiging aan de opensource-community om kennis met elkaar te delen. Helemaal in lijn met de opensource-gedachte, waarin het draait om samenwerking en efficiëntie. Dus ook voor deze standaard geldt: bekijk, kopieer, pas aan en deel. Doe voorstellen voor verbeteringen en maak toevoegingen – kijk daarvoor op [www.standaardvoorpubliekecode.nl](www.standaardvoorpubliekecode.nl). Goede ideeën hergebruiken maakt de wereld een beetje mooier!

## Ga er ook mee aan de slag!
Beleidsmakers, managers, designers en ontwikkelaars, maar ook leveranciers, bestuurders, projectleiders, inkopers, OSPO's en bedrijven: gebruik deze standaard als inspiratie en leidraad voor het bouwen aan een open organisatiecultuur, haal er inspiratie uit voor je aanbestedingsdocument, verwerk het in checklists, of verspreid het onder collega's die meer willen weten over opensourcewerken. En het belangrijkste: ga met elkaar in gesprek en deel je eigen lessen met de community. Want dát is opensourcewerken.

## Zo ontstond de standaard
De Standard for Public Code is ontwikkeld door de Foundation for Public Code en was er niet geweest zonder de Nederlandse en internationale opensource-community: een grote en informeel georganiseerde groep mensen die actief kennis opdoet en uitwisselt over open source. Bijvoorbeeld op congressen, op fora en rondom codebases. Deze vertaling is ontstaan met ondersteuning van Platform Opensourcewerken, opgericht door het Ministerie van Binnenlandse Zaken en Koninkrijksrelaties. Met de vertaling wil het platform een impuls geven aan een actieve (gebruikers)community rondom de Standaard voor Publieke Code in Nederland.

Met open groeten,

Eva van Sloten, namens redactie Opensourcewerken

Johan Groenen, namens Stichting Code for NL

December 2024
